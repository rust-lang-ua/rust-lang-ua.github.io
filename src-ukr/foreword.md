# Передмова

Це не завжди можна ясно побачити, та мова програмування Rust принципово задумувалася для *розширення можливостей*: неважливо, код якого типу ви зараз пишете, та Rust надає вам більше можливостей сягати далі і програмувати впевнено у більшій кількості сфер, ніж раніше.

Візьмемо, наприклад, роботу "системного рівня", що має справу з низькорівневими деталями керування пам'яттю, представленням даних та конкурентністю. Традиційна ця галузь програмування розглядається як утаємничена, доступна лише небагатьом обраним, хто присвятив необхідну кількість років навчанню, щоб уникнути її сумнозвісних підводних каменів. І навіть ті, хто працює в ній, робить це з обережністю, інакше їхній код буде відкрито для експлойтів, збоїв і ушкоджень.

Rust пробиває ці бар'єри, усуваючи старі підводні камені і надаючи дружній, відшліфований набір інструментів, щоб допомогти вам у цьому шляху. Програмісти, яким треба "зануритися" у нижній рівень контролю, можуть зробити це за допомогою Rust, без прийняття традиційного ризику збоїв і дірок безпеки і без необхідності вивчати тонкощі мінливого набору інструментів. Навіть краще, ця мова розроблена, щоб природним чином привести вас до надійного коду, ефективного з точки зору швидкості та використання пам'яті.

Програмісти, які вже працюють з кодом низького рівня, можуть скористатися Rust для підвищення своїх амбіцій. Скажімо, додавання паралелізму в Rust є відносно малоризикованою операцією: компілятор виявить класичні помилки за вас. І ви можете провернути більш агресивні оптимізації на своєму коді з упевненістю, що ви не додасте випадково збої та експлойти.

Та Rust не обмежується низькорівневим програмуванням. Rust достатньо виразний та ергономічний, щоб зробити розробку застосунків командного рядка, вебсерверів і багатьох інших видів коду дуже приємною - ви знайдете прості приклади і того, й іншого далі в книжці. Робота з Rust дозволяє вам розбудовувати навички, що переходять з однієї сфери в іншу; ви можете вивчити Rust, написавши вебзастосунок, а потім застосувати ті ж навички вже до вашого Raspberry Pi.

Ця книжка повністю охоплює потенціал Rust для розширення можливостей його користувачів. Це дружній та доступний текст, покликаний допомогти вам підвищити рівень не лише вашого знання Rust, але також вашої рішучості та впевненості як програміста в цілому. Тож занурюйтеся, готуйтеся вчитися - і ласкаво просимо до спільноти Rust!

— Nicholas Matsakis and Aaron Turon
