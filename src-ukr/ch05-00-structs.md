# Використання struct для структурування пов'язаних даних

*struct*, або *структура* - це спеціальний тип даних, що дозволяє вам збирати в одну сутність зі спільною назвою декілька пов'язаних значень, що складають значущу групу. Якщо ви знайомі з якоюсь об'єктноорієнтованою мовою, *struct* - це як атрибути даних об’єкта. У цьому розділі ми порівняємо і покажемо різницю між кортежами та структурами, щоб було на що спертися у навчанні й продемонструємо, коли структури є кращим засобом для об'єднання даних.

Ми продемонструємо, як визначати і створювати структури. Ми обговоримо, як визначати асоційовані функції, особливо вид асоційованих функцій, що зветься *методами*, для визначення поведінки, пов’язаної із типом структури. Структури та енуми (про які йдеться в Розділі 6) є будівельними блоками для створення нових типів у вашій програмі, які дозволяють по повній скористатись перевіркою типів часу компіляції Rust.
